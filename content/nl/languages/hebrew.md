---
title: "Hebreeuws"
description: Op deze pagina is meer te vinden over het Hebreeuws, met name over Hebreeuws Braille.
tags:
- Braille
date: 2025-12-10
menu:
  main:
    parent: "Grondtalen"
weight: 2
---

## Hoe werkt Hebreeuws Braille?

Hebreeuws is een uitdagende taal om te leren.
Denk alleen maar aan de noodzaak van het van rechts naar links lezen en de afwezigheid van klinkers in de taal zelf.
De klinkertekens die in de Hebreeuwse Bijbel gebruikt worden worden als puntjes of streepjes boven, onder of naast de medeklinkers geschreven.
Dit werkt dus op een heel andere manier dan in talen als Grieks en Nederlands, waar de meeste of alle klinkers op het zelfde niveau gerangschikt zijn als de medeklinkers en dus gewoon tussen de medeklinkers in staan.

Wanneer je wild doorgronden hoe Hebreeuws Braille werkt, helpt het om het te zien als een vorm van transliteratie.
In getranslitereerd Hebreeuws wordt ieder teken gekoppeld aan een teken uit ons alfabet met een vergelijkbare klank.
Zo wordt de lettter zajin (ז) weergegeven als een *z*.
Wanneer je de Hebreeuwse letternaam volledig uitschrijft (*זַיִן*), wordt dit volgens het SBL Handbook of Style getranslitereerd als *zayin*.
Ook de vocaaltekenskrijgen dus hun eigen karakter.

In Braille werkt dit grotendeels hetzelfde.
Sterker nog, in Hebreeuws Braille is de letter *zajin* identiek aan de letter *z* in het Nederlandse brailleschrift.

## Braillestandaard

Als standaard voor Bijbels Hebreeuws Braille wordt wereldwijd gebruik gemaakt van de International Hebrew Braille Code (IHBC).
In de tabellen hieronder wordt een overzicht gegeven van de Hebreeuwse tekens met bijbehorende weergave in Braille.

### Consonanten

| Karakter | Naam | Unicode Braille | Braillepunten |
| ---------: | ----------------- | ------- | ------ |
| א         | Alef             | ⠁       | 1      |
| בּ        | Beet met dageesj    | ⠃       | 12     |
| ב         | Beet zonder dageesj | ⠧       | 1236   |
| ג         | Gimel             | ⠛       | 1245   |
| ד         | Dalet             | ⠙       | 145    |
| ה         | Hee                | ⠓       | 125    |
| ו         | Waw               | ⠺       | 2456   |
| ז         | Zayin             | ⠵       | 1356   |
| ח         | Het               | ⠭       | 1346   |
| ט         | Tet               | ⠞       | 2345   |
| י         | Jod               | ⠚       | 245    |
| כּ        | Kaf met dageesj    | ⠅       | 13     |
| כ         | Kaf zonder dageesj | ⠡       | 16     |
| ל         | Lamed             | ⠇       | 123    |
| מ         | Mem               | ⠍       | 134    |
| נ         | Nun               | ⠝       | 1345   |
| ס         | Samek             | ⠎       | 234    |
| ע         | Ayin              | ⠫       | 1246   |
| פּ        | Pe met dageesj     | ⠏       | 1234   |
| פ         | Pe zonder dageesj  | ⠋       | 124    |
| צ         | Tsadi             | ⠮       | 2346   |
| ק         | Qof               | ⠟       | 12345  |
| ר         | Resh              | ⠗       | 1235   |
| שׂ        | Sin               | ⠱       | 156    |
| שׁ        | Shin              | ⠩       | 146    |
| תּ        | Tav met dageesj    | ⠳       | 1256   |
| ת         | Tav zonder dageesj | ⠹       | 1456   |

### Vokalen

| Karakter | Naam | Unicode Braille | Braillepunten |
| ---------: | ---------------- | ------- | ------ |
| ְ         | Shewa            | ⠄       | 3      |
| ִ         | Hiriq            | ⠊       | 24     |
| ֵ         | Tsere            | ⠌       | 34     |
| ֶ         | Segol            | ⠑       | 15     |
| ֱ         | Hatef segol      | ⠢       | 26     |
| ַ         | Patach           | ⠉       | 14     |
| ֲ         | Hatef patach     | ⠒       | 25     |
| ָ         | Qametz           | ⠣       | 126    |
| ֳ         | Hatef Qametz     | ⠜       | 345    |
| ֹ         | Holam            | ⠕       | 135    |
| ֻ         | Qubutz           | ⠥       | 136    |

> [!NOTE]
> Wanneer de letters waw en yod fungeren als leesmoeders in plaats van als medeklinkers, worden ze tot één enkele braille-cel samengetrokken.

| Karakter | Naam      | Unicode Braille | Braillepunten |
| -------- | --------- | --------------- | ------------- |
| יִ       | Hiriq-yod | ⠔               | 35            |
| יֵ       | Tsere-yod | ⠼               | 3456          |
| וֹ       | Holam-waw | ⠪               | 246           |
| וּ       | Shuruq    | ⠬               | 346           |

> [!NOTE]
> De letters aleph en he worden niet samengetrokken als ze als leesmoeders worden gebruikt.

### Overige tekens

| Karakter | Naam        | Unicode Braille | Braillepunten |
| --------: | ----------- | --------------- | ------------- |
| ּ       | dageesj      | ⠐               | 5             |
| הּ       | Hee met Mappiq      | ⠓⠘               | 125-45            |
| ־        | Maqqef      | ⠤               | 36            |
| ׀        | Paseq       | ⠸               | 456           |

> [!NOTE]
> de volgende drie scheidende accenten worden in Braille aan het einde van het woord geplaatst waarin ze voorkomen.

| Karakter | Naam        | Unicode Braille | Braillepunten |
| --------: | ----------- | --------------- | ------------- |
| ֔       | Zaqef qatan | ⠂               | 2             |
| ֑       | Etnahta     | ⠆               | 23            |
| ׃        | Sof pasuq   | ⠲               | 256           |

## Geschiedenis

### Internationaal

De originele IHBC werd gepubliceerd in **1946** en de documentatie verscheen in een uitgave van de Tenach in Braille in 1950.[^1].
De IHBC wordt ook beschreven op de [Hebreeuws-Braille pagina op het Engelse Wikipedia](https://en.wikipedia.org/wiki/Hebrew_Braille).
Voor diverse accenttekens die ontbreken in de IHBC is er een systeem ontwikkeld door Dr. Ray McAllister, Sarah Blake LaRose en Matthew Yeater. De belangrijkste accenten zijn echter ook in de IHBC-standaard beschikbaar.

### Nederland

Het studeren van Hebreeuws door braillelezers zou ondenkbaar geweest zijn zonder de onvermoeibare inzet van Peter Broers.
Vanaf het begin van deze eeuw heeft hij zich verdiept in het Hebreeuwse brailleschrift en diverse studenten ondersteund bij het zich eigen maken van het Hebreeuws.
Van het ontwikkelen van speciale lessen voor braillelezers tot het transcriberen van lesmethodes en tentamens, niets was hem te veel.
Ook heeft hij een editie van zijn woordenboek in Hebreeuws Braille verzorgd.
We zijn hem dan ook veel dank verschuldigd voor zijn pionierswerk.

### Moderne technieken

Toen Peter Broers met Hebreeuws Braille starte, waren veel technieken van vandaag de dag nog niet beschikbaar.
Denk daarbij aan manieren om tekens in allerlei verschillende talen visueel en in Braille te presenteren, maar ook aan de mogelijkheid om de complete Bijbeltekst in het interne geheugen van een brailleleesregel te plaatsen.
Het was dan ook nog niet zo eenvoudig om het Oude Testament of andere Hebreeuwse bronnen digitaal te raadplegen met behulp van Braille.
Dit leverde voor zowel student als docent vaak onoverkomelijke hobbels op.

[^1]: **Dubov, Leopold.** “Preface.” In *The Holy Bible: The Complete Hebrew Text Embossed in Twenty Volumes*, Volume One: Genesis. New York: Jewish Braille Institute, 1950.
