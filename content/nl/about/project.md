---
title: "Project"
description: Deze pagina biedt een overzicht van de visie, doelstellingen en huidige activiteiten van Project Didymus.
date: 2025-12-01
menu:
  main:
    parent: "Over"
weight: 1
---

## Aanleiding

Binnen de academische wereld neemt de theologie een bescheiden plaats in. Nog kleiner is het aantal studenten en theologen met een visuele beperking. Daardoor is het voor blinde of slechtziende theologen en studenten niet altijd eenvoudig om hun weg te vinden langs de obstakels die ze tegen kunnen komen. Denk bijvoorbeeld aan vragen zoals: Hoe kan ik de bijbelse talen leren als ik afhankelijk ben van braille en/of spraakuitvoer? Hoe krijg ik toegang tot een goed georganiseerde en toegankelijke theologische bibliotheek? Welke voorzieningen zijn nodig als ik theologie wil studeren? Hoe kan ik mijn gemeente, de kerk en de wereld dienen met de talenten en inzichten die ik ontvangen heb?

Bewustwording van de toegankelijkheidsuitdagingen bij het studeren van theologie door studenten met een visuele beperking is ontstaan uit gesprekken tussen studenten en docenten/hoogleraren. Hoewel de steeds grotere beschikbaarheid van digitale bronnen tegenwoordig nieuwe mogelijkheden biedt om materiaal toegankelijk te maken, Is veel literatuur en software nog steeds niet toegankelijk en niet ontworpen om te voldoen aan de specifieke behoeften van slechtzienden en blinden.

## Samenwerking

Project Didymus is een Nederlandse samenwerking die zich inzet voor de verbetering van de toegankelijkheid van bijbelwetenschappen en theologie voor mensen met een visuele beperking. Het project is bedoeld als een ontmoetingsplek waar antwoorden gegeven worden op bovenstaande vragen en toekomstige vragen op dit gebied. We willen een ruimte bieden voor en door theologen met een visuele beperking, maar ook voor anderen die zich verwant voelen met deze groep.

## Visie

De kernvisie van Project Didymus is dat de bijbelwetenschappen toegankelijk moeten zijn voor iedereen, ongeacht achtergrond, uitdagingen en omstandigheden in het leven. Onze primaire focus ligt op blinden en slechtzienden. Dat gezegd hebbende, kan er enige overlap zijn in behoeften met andere beperkingen, zoals dyslexie.

## Doelen

Project Didymus wil deze visie realiseren door:

* Het bevorderen van het begrip van toegankelijkheid binnen de community van de bijbelwetenschappen.
* Het opbouwen van een kennisbank.
* Het bieden van richtlijnen en instructies om bijbelse talen (Grieks, Hebreeuws en Aramees) toegankelijk te bestuderen, inclusief het kritisch apparaat.
* Het stimuleren van uitwisseling van ervaringen tussen studenten, begeleiders en docenten, zodat het wiel niet telkens opnieuw uitgevonden hoeft te worden bij het toegankelijk maken.
* Het bevorderen van het gebruik en de implementatie van toegankelijkheidsstandaarden in veelgebruikte software binnen het vakgebied.
* Het vergroten van kennis en bewustzijn bij huidige theologen over nieuwe technologieÃ«n en inzichten die zijn ontstaan na hun studie.

## Huidige activiteiten

Op dit moment onderzoeken we manieren om de toegang tot de oorspronkelijke bijbelse talen te verbeteren. Dit omvat niet alleen het translitereren van digitale teksten voor brailleleesregels of spraak, maar ook het toegankelijk maken van het kritisch apparaat en het verbeteren van de bruikbaarheid van bijbelsoftware voor mensen met een visuele beperking.

